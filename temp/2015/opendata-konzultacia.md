---
layout: default
---

Verejná konzultácia – prioritné datasety verejnej správy

Vážené dámy, vážení páni,

organizácie verejnej správy z titulu svojej činnosti zbierajú a spravujú veľké množstvá údajov. Sprístupnením týchto údajov na ďalšie použitie - tam kde je to z hľadiska dôvernosti údajov možné - prináša celý rad pozitív, od možnosti ich ďalšieho zhodnotenia, príležitosťou pre vznik nových služieb pre občanov, ale aj zvýšením transparentnosti verejnej správy. Cieľom je údaje sprístupňovať verejne, v strojovo spracovateľnom tvare, s iba minimálnymi obmedzujúcimi podmienkami - tzv. OpenData prístup.

Mnohé z týchto údajov už sú v súčasnosti prístupné, napr. centrálny register zmlúv (https://www.crz.gov.sk/), register účtovných závierok (http://www.registeruz.sk/), obchodný register (http://www.orsr.sk/) či ďalšie uvedené na Portáli otvorených dát (http://data.gov.sk/).

S cieľom zistiť, o ktoré údaje máte záujem Vy - verejnosť, biznis sektor a inštitúcie vyhlasuje Úrad splnomocnenca vlády SR pre rozvoj občianskej spoločnosti v spolupráci s Národnou agentúrou pre sieťové a elektronické služby túto verejnú konzultáciu.

Chceme Vás požiadať o zapojenie sa a zodpovedanie na nasledovné typy otázok:
- Ktoré ďalšie údaje spracúvané verejnou správou považujete za dôležité sprístupniť?
- Je potrebné spôsob sprístupnenia niektorých údajov zlepšiť?
- Ktoré dáta sú potrebné pre Vás, Vaše aktivity a Vaše podnikanie?
- Sú nejaké dáta, ktoré máte k dispozícii Vy a chceli by ste ich poskytnúť v otvorenom formáte iným?
- Čo potrebujete, čím viete sami prispieť do Open Data ekosystému?

Odpovede nám prosím zasielajte prostredníctvom elektronického formulára: http://bit.ly/konzultacia2015

Táto verejná konzultácia bude prebiehať do 17.3.2015. Jej závery budú zverejnené na webovom sídle našich organizácií (http://www.tretisektor.gov.sk/, http://nases.gov.sk/) a budú využité na plnenie úloh akčného plánu Iniciatívy pre otvorené vládnutie 2015. Samotné vyplnené dotazníky budú taktiež zverejnené tak, ako nám ich zašlete - s výnimkou mena a identifikácie Vašej organizácie, ktorých zverejnenie je voliteľné. O výsledku budeme taktiež informovať dotknuté organizácie verejnej správy s cieľom podnikať kroky, vedúce k prioritnému publikovaniu tých dát, o ktoré je zo strany používateľov najväčší záujem.

ÚSVROS a NASES zintenzívňujú svoje aktivity v oblasti publikovania otvorených dát spoluprácou na viacerých projektoch:
- správa katalógu datasetov verejnej správy a harmonogramu ich sprístupňovania,
- prevádzkovanie portálu otvorených dát data.gov.sk a zlepšovanie jeho funkčnosti,
- vytvorenie centrálnych komponentov pre OpenData v rámci projektu eDemokracia,
- aktualizácia legislatívy, ktorá verejnosti zjednoduší prístup k dátam verejnej správy,
- medzinárodný projekt COMSODE, v rámci ktorého vznikajú nástroje a metodiky na publikovanie otvorených dát,
- komunikácia so správcami otvorených dát za účelom ich zverejňovania.

Budeme radi, ak informáciu o prieskume prepošlete ďalej tím, ktorých môže zaujímať - z firiem, neziskových organizácií, ale aj zo štátnej správy a samosprávy (ktorá je nielen "producentom" ale aj dôležitým používateľom dát), či iným záujemcom. Realizáciu tejto verejnej konzultácie zabezpečuje Ján Gondoľ (Jan.Gondol@minv.sk) a Ľubor Illek (Lubor.Illek@nases.gov.sk), ktorí Vám aj radi odpovedia na prípadné ďalšie otázky o jej priebehu a vyhodnotení.

Ak máte záujem o dianie v oblasti otvorených dát, pozývame Vás tiež na účasť vo formálnych a neformálnych aktivitách či už našich organizácií, alebo iných s ktorými sme v kontakte (napr. Facebooková skupina OpenData.sk alebo OpenData meetupy).

S pozdravom,

Martin Giertl, splnomocnenec vlády pre rozvoj občianskej spoločnosti
Rastislav Janota, generálny riaditeľ, Národná agentúra pre sieťové a elektronické služby
